Natura była od samego początku dziejów nieosiągalna dla człowieka. Wykorzystywali to artyści, pisarze czy malarze w swoich dziełach. Młodopolska literatura szczególnie fascynuje się przyrodą, która pomaga wyrazić dekadenckie uczucia. Wprowadzony zostaje wówczas impresjonizm, który szczególnie chętnie wykorzystywano do opisu natury, która oddawała ludzkie odczucia i przeżycia. Przyroda jest uprzedmiotowionym obrazem wnętrza ludzkiego.

Otaczający pejzaż odzwierciedla stan duszy bohatera. W „Ludziach bezdomnych” Stefana Żeromskiego następuje psychizacja krajobrazu – natura oddaje odczucia i nastroje bohatera. Przykład odnajdziemy w rozdziale pt. „Smutek”, gdy Judym spaceruje Alejami Ujazdowskimi. Opis jesiennego parku oddaje wewnętrzny żal i poczucie niezrozumienia, jakie przeżywa bohater, po spotkaniu z lekarzami u Czernisza. Park jest ciemny, smutny, opadają liście. Jesień jest symbolem śmierci planów i wyśmianych pomysłów Judyma.

Modernistyczny dekadentyzm był podstawową filozofią ówczesnych czasów. Wykorzystując impresjonistyczne opisy twórcy wyrażali swoje niepokoje i trapiące ich myśli.   „Krzak dzikiej róży” jest to 4 częściowy zbiorek sonetów Jana Kasprowicza, wyrażający jego fascynację Tatrami. Krzak dzikiej róży stanowią głównych „bohaterów” cyklu. Krzak lęka się burzy, czuje się samotny, zagrożony, jest symbolem losu ludzkiego, nieszczęść i przykrości, co oddaje ówczesne dekadenckie uczucia dręczące szczególnie pisarzy. Limba natomiast jest pozbawiona korzeni, zwalona przez burzę. Stanowi symbol upływu czasu. W ciągu 4 sonetów ulega zupełnemu rozkładowi.  Został przedstawiony proces zniszczenia, starzenia, który pogłębia się z czasem. Utwory oddają dekadencką filozofię, głoszącą, że człowiek od początku skazany jest na cierpienie a przemijanie jest nieuchronne.

Drzewa przypominają ludzi. Często taki symbol wykorzystują twórcy młodopolscy. Kazimierz Przerwa-Tetmajer w wierszu „Schnąca Limba” opisuje drzewo, które usycha. Podmiot liryczny, dekadent, stojący nad przepaścią w górach, przygląda się tytułowej limbie, która walczy o przetrwanie, jednak przegrywa z ogromną potęgą wiatru. Jej konary ogarnia, smutek, jest bezsilna. Symbolizuje człowieka, którego walka z przeciwnościami losu jest walką daremną i przegraną.

Dekadenckie nastroje, które zawładnęły ludźmi tamtych czasów oddane są w utworach poprzez symbolikę. Impresjonistyczne opisy natury oddają ludzkie przeżycia z danej chwili. Przyroda stanowi odzwierciedlenie wnętrza ludzkiego, a młodopolskie zainteresowanie ludowością i naturą pozwalają pokazać wewnętrzne przeżycia przy wykorzystaniu stanów przyrody.