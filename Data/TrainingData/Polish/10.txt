Życie wiejskie i miejskie różni się. Wieś zbliża ze sobą człowieka i naturę. Właśnie tam kontynuowane są obyczaje, ludzie są ze sobą mocniej związani. Na wsi można odnaleźć spokój, wyciszyć się, na co nie pozwala miejski zgiełk. Wspólnota wiejska funkcjonuje w oparciu o tradycję. Owy tradycjonalizm wiejskiej zbiorowości jest dla jej członków źródłem egzystencjalnego ładu i oparciem, jednakże pewne stereotypy, które tkwią w mentalności mogą być ograniczeniem w życiu.

Tradycjonalizm stanowi źródło porządku mieszkańców wsi. Określa on kształt pewnych codziennych rytuałów, daje poczucie jedności w grupie. Załączony fragment rozważań Kazimierza Dobrowolskiego opisuje pewne schematy życia na wsi. Spotkania towarzyskie miały pewien zarys, poruszano na nich określone tematy, które łączyły wspólne zainteresowania i problemy społeczności. Przekazywane opowiadania dotyczyły tego, co dla słuchaczy, a także opowiadających stanowiło ważną prawdę i zasady moralne. Wspólnotę wiejską łączyły też wierzenia i religia, które znacznie ograniczały ich rozwój – wszystko przypisywano mocom nadprzyrodzonym i od nich uzależniano swój sukces, nie poszerzając własnych umiejętności.

Tradycjonalizm, który łączy społeczność wiejską może ograniczać ich otwartość na świat. W „Weselu” Stanisława Wyspiańskiego mamy przedstawione zaślubiny chłopki z inteligentem. Tytułowe wesele odbywa się w Bronowicach, na wsi, według tradycyjnych zasad. Para młoda, ubrana zgodnie z obyczajami bawi się w chacie Gospodarza. Inne pary tańczą, piją, rozmawiają. Tradycjonalizm łączący wiejską społeczność jest źródłem porządku, który przejawia się właśnie uporządkowanym przebiegu wesela, ale też ogranicza – wyklucza możliwość integracji chłopów z inteligencją, której fascynacja wsią jest wyśmiewana.

Tradycja i respektowane obyczaje porządkują życie, harmonizują przebieg dni, ludzi we wspólnocie czynią bardzo bliskimi sobie. W „Chłopach” Władysław Reymont opisuje obraz wsi Lipce, w której życie determinowane jest porami roku i regułami. Ludzie uprawiają ziemię w określony sposób, mają zwyczajowe spotkania, nawet w kościele każdy ma przydzielone miejsce. Gdy Kuba chciał opuścić swoją ławkę i usiąść przy samym ołtarzu spotkało się to z niechęcią. Gdy odbywa się wesele Jagny i Boryny, wszystko dzieje się zgodnie z dawnymi zwyczajami. Kiedy Jagna nie chce obciąć włosów, co jest niezbędnym elementem oczepin, dziwi to innych. To właśnie Jagna czuje się ograniczona wiejskim życiem, ponieważ wspólnota, silnie spętana tradycjonalizmem, nie patrzy przychylnie na indywiduum, nie rozumie duszy artystki, zamknięta jest na to, co nowe – inne.

Tradycjonalizm we wspólnocie, choć skupia w wiele członków i daje im poczucie nierozerwalności ogranicza tych, których interesuje coś spoza tego ściśle ułożonego świata. W swej zbiorowości odnajduje się zrozumienie i oparcie, jednak negatywnym zjawiskiem jest zamknięcie na rozwój i zdziwienie nowościami. Wielki urok tkwi w wiejskim życiu, ale nie powinno ono wzbraniać się przed innością. Tradycje mogą współistnieć z ciekawością i nauką.